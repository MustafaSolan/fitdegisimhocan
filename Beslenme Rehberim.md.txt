Beslenme konusunda internette çok fazla yanlış bilgi bulunuyor. Hazır diyet listeleri, kulaktan dolma öneriler ve gereksiz yasaklar çoğu zaman hem bilimsel değil hem de sürdürülebilir olmuyor.

Beslenme kişiye özeldir. Hepimizin iş temposu, günlük düzeni ve yaşam şartları farklı olduğu için herkesin aynı programı uygulaması mümkün değil. Bu yüzden önemli olan, kendi hayatına uyum sağlayan bir düzen oluşturmak.

Öncelikle bu rehberin amacı size kısıtlamalar koymak değil; beslenmenin temel mantığını anlatmak. Kalori ve makroları doğru ayarladığınızda hedeflerinize ulaşmanın çok daha kolay olduğunu göreceksiniz.

Aşağıda kalorilerin, protein; karbonhidrat ve yağ makrolarının temel görevlerini, günlük ihtiyaçlarını ve hangi besinlerden karşılayabileceğinizi bulabilirsiniz. Böylece daha bilinçli ve sürdürülebilir bir beslenme yaklaşımı oluşturmak mümkün olacaktır.

Kalori nedir?
Vücudun çalışması için ihtiyaç duyduğu enerjidir; yediğimiz her besin belirli miktarda kalori sağlar.

Makro nedir?
Protein, karbonhidrat ve yağdan oluşan ana besin grubudur; günlük enerjinin ve vücut fonksiyonlarının temel kaynağıdır.

Mikro nedir?
Vitamin ve minerallerden oluşan, daha az miktarda tüketilse de metabolizma ve bağışıklık için kritik olan besin öğeleridir.

Proteinler
Fitness söz konusu olduğunda en belirleyici makro proteindir. Kasın onarımı, büyümesi ve antrenman sonrası toparlanma doğrudan yeterli protein almaya bağlıdır.

1 gram protein yaklaşık 4 kcal enerji sağlar. Üstelik hem en doyurucu makrodur hem de yüksek termik etkiye sahiptir. Yani aldığınız proteinin sindirilmesi için harcanan enerji yüksektir; tüketilen proteinin yaklaşık %25–30’u sindirim sırasında yakılır. Bu da özellikle yağ yakım dönemlerinde önemli bir avantaj oluşturur.

Protein alımı, kaslarımızı oluşturan aktin ve miyozin iplikçiklerinin üretimi için gereken hammaddenin düzenli olarak sağlanması anlamına gelir. Bu süreçte vücut, yeni kas dokusu oluşturmak için sürekli “tamir ve inşa” halinde olur.

Ayrıca antrenman sonrası başlayan kas protein sentezi, kas gelişiminin temel mekanizmasıdır. Yeterli protein aldığınızda bu süreç verimli çalışır; az aldığınızda ise kas kazanımı yavaşlar ve toparlanma gecikir.

Protein Kaynakları

Proteinler genel olarak hayvansal ve bitkisel kaynaklar olarak ikiye ayrılır. Her ikisi de değerlidir, ancak içerik ve biyoyararlılık açısından bazı önemli farklar bulunur.

Hayvansal Protein Kaynakları

Protein Tozu

Tavuk, hindi, kırmızı et

Balık ve deniz ürünleri

Yumurta

Süt, yoğurt, peynir gibi süt ürünleri

Hayvansal proteinler “tam protein” kabul edilir. Yani vücudun ihtiyaç duyduğu tüm 9 temel amino asidi eksiksiz şekilde içerir. Ayrıca yüksek biyoyararlılık oranına sahiptir; vücut bu proteinleri daha kolay sindirir ve kullanır. Özellikle spor yapanlar için kas onarımı ve kas protein sentezi açısından avantajlıdır.

Hayvansal proteinlerin leucine (lösin) içeriği daha yüksektir. Lösin, kas protein sentezini başlatan en önemli amino asittir. Bu yüzden hayvansal kaynaklar kas gelişimi için daha etkilidir.

Bitkisel Protein Kaynakları

Mercimek, nohut, fasulye

Kinoa

Tofu-soya ürünleri

Fıstık, badem, ceviz

Yulaf, tahıllar

Bitkisel proteinler genellikle “tam protein” değildir, yani bazı amino asitleri daha düşük miktarda içerir. Bitkisel kaynakları birleştirerek bu eksikliği dengelemek zordur. Öte yandan bitkisel kaynaklar lif, vitamin ve mineral açısından zengindir.

Spor yapan biri için düzenli bitkisel protein tüketmek tabii ki mümkündür; sadece biraz daha planlama gerektirir. Yani tek başına bitkisel protein tüketmek yerine hayvansal + bitkisel protein gibi bir kombinasyon yapmak daha faydalı olacaktır. Soya ve kinoa gibi bazı bitkisel kaynaklar ise zaten tam proteindir ve diyetlerimizde kullanabileceğimiz ürünlerdir.

Hangi Tür Daha Avantajlı? Fitness perspektifinden inceleyelim

Biyoyararlılık ve kas gelişimi açısından hayvansal proteinler daha üstündür.
Bunun temel nedeni:

Daha yüksek leucine miktarı

Eksiksiz amino asit profili

Daha hızlı sindirim ve kullanım oranı

Araştırmalar, hayvansal proteinlerin özellikle direnç antrenmanı sonrası kas protein sentezini daha güçlü tetiklediğini gösteriyor.

Ancak bu, bitkisel kaynakların vücut için gereksiz olduğu anlamına gelmez. Yukarıda da bahsettiğim gibi, doğru protein kombinasyonlarıyla diyetimizden verim almak mümkündür.

Karbonhidratlar

Karbonhidratlar, özellikle spor yapan kişiler için temel bir enerji kaynağıdır. Antrenman temposunu sürdürebilmek, glikojen depolarını yenilemek ve gün boyunca hem zihinsel hem fiziksel performansı koruyabilmek için gereklidir. Gram başına 4 kcal enerji sağlarlar.

Yağ yakmak isteyenler genellikle daha düşük karbonhidrat alarak kalori açığı oluşturmayı kolaylaştırabilir. Buna karşılık kas geliştirmeyi hedefleyenler için daha yüksek karbonhidrat alımı hem antrenman gücü hem de toparlanma açısından önemli bir avantaj sağlar.

Karbonhidratlar insülini hızlı yükseltebilir; bu da kısa süreli olarak yağ yakımını yavaşlatıyormuş gibi görünür. Ancak burada asıl belirleyici faktör toplam kalori dengesidir. Gün sonunda fazla kalori almadığınız sürece karbonhidrat tek başına yağlanmaya yol açmaz. Yine de yüksek glisemik indeksli veya aşırı işlenmiş karbonhidratları azaltmak, daha düzenli ve sürdürülebilir bir beslenme sağlar. Temel prensip: miktarı doğru ayarlamak.

Glisemik indeks, bir karbonhidratın kan şekerini hangi hızla yükselttiğini gösteren bir ölçüttür.

Karbonhidratlardan Korkmalı Mıyız?

Kesinlikle hayır. Karbonhidratlar tehlikeli değildir. Yağlanmanın nedeni karbonhidrat değil, toplam kalori fazlasıdır. Kalori dengesini kontrol ettiğiniz sürece karbonhidrat tüketmek herhangi bir sorun oluşturmaz; aksine antrenman verimi, pump hissi ve toparlanma için gereklidir.

Karbonhidrat Kaynakları

Karbonhidratlar hem spor yapanlar hem de gün içinde enerjiye ihtiyaç duyan herkes için temel bir yakıt kaynağıdır. Bu kaynakları glutenli ve glutensiz seçenekler olarak ayırmak, özellikle sindirim hassasiyeti olan bireyler için önemlidir.

Neden Önemli Bu Gluten?

Gluten; buğday, arpa ve çavdarda bulunan bir protein yapısıdır. Herkes için zararlı değildir, fakat bazı kişilerde şişkinlik, gaz, sindirim problemleri ve hassasiyete neden olabilir. Çölyak hastası olanlar veya gluten intoleransı bulunanlar için ise tamamen uzak durulması gerekir.

Gluten hassasiyetin yoksa glutenli besinleri tüketmekte bir sakınca yoktur; mesele tamamen kişisel tolerans ve sindirim kalitesidir.

Glutenli Karbonhidrat Kaynakları

Tam buğday ekmeği

Bulgur

Makarna

Simit, lavaş, diğer buğday ürünleri

Bu kaynaklar mideyi orta hızda boşaltır, yani ne çok hızlı sindirilir ne de çok yavaş. Herhangi bir sağlık sorunu yaratmıyorsa günlük beslenmede dengeli şekilde kullanılabilir. Glütenden kaçınmak isteyenler için aşağıda kullanılabileceğiniz bazı karbonhidrat seçeneklerini listeledim.

Glutensiz Karbonhidrat Kaynakları

Pirinç

Patates, tatlı patates

Mısır ve mısır ürünleri

Kinoa

Karabuğday (buckwheat – ismine rağmen gluten içermez)

Meyveler

Glutensiz karbonhidratlar genellikle daha kolay sindirilir. Özellikle pirinç ve patates gibi kaynaklar mideyi rahatsız etmez ve hızlı enerji sağlar. Bu yüzden antrenman öncesi öğünlerde sıklıkla tercih edilir.

Yağlar

Yağlar, hormon sağlığının korunması için vazgeçilmezdir. Testosteron, östrojen, D vitamini türevleri ve pek çok hormonun üretimi için yeterli yağ alımı gereklidir. Bu yüzden amacımız ne olursa olsun, yağsız vücut kütlemizin her kilogramı için en az 1 gram yağ tüketmek bizim için ideal bir sınırdır diyebiliriz. Daha fazlası çoğu zaman gerekli değildir; daha azı ise uzun vadede hormon dengesini olumsuz etkileyebilir.

Yağlar gram başına 9 kcal sağlar. Bu yüzden enerji yoğunluğuları yüksektir. Özellikle kilo verme dönemlerinde toplam kaloriyi düşürmek için yağ alımını bir miktar azaltmak mantıklı olabilir; özellikle karbonhidrat miktarı sabitse yağlar genelde ilk azaltılan makro olur.

Yeterli miktarda yağ almak hem doygunluk hissini destekler hem de yağda çözünen vitaminlerin (A, D, E, K) emilimini sağlar. Az alındığında ise halsizlik, hormonal dalgalanmalar, toparlanma sorunları ve performans düşüşü görülebilir.

Yağ Yemek Yağlandırır mı?

Kesinlikle hayır. Yağlanmayı belirleyen şey yağ tüketimi değil, kalori fazlasıdır. Yağ yüksek kalorili olduğu için fazla miktarda tüketildiğinde elbette toplam kalori artabilir; ancak bu, karbonhidrat veya proteinle de aynıdır. Yani vücut yağ depolamaya kalori fazlası olduğunda başlar, hangi makrodan geldiği ikinci plandadır.

Yağ Kaynakları

Yağ alımının kalitesini artırmak için doymamış yağlardan zengin kaynaklara yönelmek en doğru yaklaşımdır.Doymamış yağ asitlerince zengin besinler göre hem hormon sağlığını destekler hem de kalp-damar sistemi için oldukça iyi seçeneklerdir.

Sağlıklı yağ kaynakları:

Zeytinyağı 

Avokado

Badem, fındık, ceviz gibi kuruyemişler

Somon, uskumru, sardalya gibi omega-3 içeren yağlı balıklar

Chia ve keten tohumu

