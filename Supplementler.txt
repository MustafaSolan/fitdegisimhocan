Supplementler

Supplementler, temel besin kaynaklarımızın yanında kullanabileceğimiz takviye gıdalardır. Vücudun ihtiyaç duyduğu ama beslenme düzeninde eksik kalabilen vitamin, mineral veya makro bileşenleri tamamlamak için kullanılırlar. Yani amacı bir öğünün yerini almak değil; eksik kaldığı noktada destek olmaktır.

Örneğin günlük protein hedefinize ulaşmanız zorlaştığında protein tozu devreye girer. Amacınız tüm proteini buradan almak değildir; yalnızca eksik kalan kısmı pratik şekilde tamamlamaktır. Aynı mantık diğer supplementler için de geçerlidir. Ne kadar düzenli beslenseniz de bazı gıdalar diyetinizde eksik kalabilir, supplementlerin varlık sebebi de tam olarak budur.

Supplementler Tehlikeli mi? Mucize mi?

Supplementler ne mucizedir ne de korkulacak ürünlerdir. Doğru kullanıldığında sadece yardımcı rol üstlenirler. Eksik kalan vitaminleri, mineralleri veya ihtiyaç duyulan besin öğelerini tamamlarlar; bu yüzden tehlikeli değildirler. Ancak temel beslenmenin yerini tutmazlar ve hiçbir supplement düzenli, dengeli bir diyetin sağlayacağı faydaların yerini dolduramaz.

Protein Tozu

Protein tozu, günlük protein ihtiyacınızı karşılamada pratik bir destek sağlar. 100 gramında ortalama 75–80 gram protein, bir porsiyonunda ise genellikle 25–26 gram protein bulunur.

En yaygın tür olan whey protein, sütten elde edildiği için hayvansaldır ve amino asit profili oldukça güçlüdür. Kas onarımı ve toparlanma açısından etkili bir yardımcı kaynaktır.

Bunun yanında bitkisel protein tozları da oldukça yaygınlaşmakta. Sindirim hassasiyeti olanlar veya vegan bireyler için iyi alternatiflerdir.

Bununla beraber, protein tozu öğünün yerini tutmaz, sadece eksik kalan proteini tamamlamak için kullanılır. Bu önemli detayı unutmayalım.

Kreatin

Kreatin, güç, kuvvet ve yüksek yoğunluklu performansı artırır. En iyi araştırılmış ve en güvenilir supplementlerden biridir.

Günlük 3–5 gram almak çoğu kişi için yeterlidir.

Kas hücrelerinde su tutarak hacim ve güç artışı sağlar.

Bu su tutumu geçicidir ve zararlı değildir; performansı artıran mekanizmanın bir parçasıdır.

Fazla ve kontrolsüz kullanım böbreklere yük bindirebilir, bu yüzden dozaj aşılmamalıdır.

BCAA

BCAA, lösin, izolösin ve valinden oluşan üç temel amino asittir. Ancak bilimsel olarak, yeterli protein alıyorsanız BCAA’nın ekstra bir faydası yoktur.
Whey proteinin içinde zaten yüksek miktarda BCAA bulunur, bu yüzden çoğu kişi için gereksiz bir takviyedir.

Pre-Workout (Antrenman Öncesi Destek)

Pre-workout ürünleri; enerji, odak ve antrenman performansını artırmak için formüle edilir.
İçeriklerinde genellikle kafein, beta-alanin, sitrülin malat ve çeşitli nootropikler bulunur. Düzenli kullanımda vücudumuz bu maddelere0 adapte olacağı için belirli aralıklarla kullanmak akıllıca olacaktır. Etkisi, kafein direnci gibi etkenlerden dolayı kişiden kişiye değişebilir. Kafeine hassas olanlar dikkatli kullanmalıdır. 


Omega-3 yağ asitleri :

Kalp-damar sağlığını destekler

İnflamasyonu azaltır

Eklem sağlığına ve toparlanmaya katkı sağlar

Düzenli balık tüketmeyenler için en mantıklı supplementlerden biridir.

D Vitamini

D vitamini vücutta hormon gibi çalışır ve eksikliği oldukça yaygındır.
Bağışıklık, kemik sağlığı, enerji ve hormon dengesi için önemlidir.
Kan tahliliyle seviyeyi ölçtürüp doktorun önerdiği doza göre alınmalıdır.

ZMA (Çinko – Magnezyum – B6)

ZMA; özellikle uyku kalitesi, kas gevşemesi ve toparlanmayı desteklemek için kullanılan bir kombinasyondur.
Uyku problemi yaşayanlar için faydalı olabilir; ancak mucizevi bir kas yapıcı değildir. Çinko veya magnezyum eksikliğiniz yoksa etkisi sınırlı olur.

Diğer Vitamin ve Mineraller

Multivitaminler veya tekli vitamin-mineral takviyeleri, günlük diyetinizde eksik kalan mikro besinleri tamamlamak için kullanılabilir.
Özellikle B12, folat, magnezyum, demir, K2 gibi maddeler bazı kişilerde diyetle yeterince alınamayabilir. Gereklilik kişiye göre değişir; kan testi en net yoludur.